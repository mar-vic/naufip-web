Title: O projekte
Date: 2019-7-22 16:20
lang: sk

**Východiskom** výskumu je kritické preskúmanie povahy takého naturalizmu,
ktorý vďaka úspechom prírodných vied redefinuje kompetencie a
autonómiu filozofie, prípadne humanitno-spoločenských vied. Pozornosť
si zasluhujú aj umiernenejšie naturalistické pozície, ktoré pripúšťajú
rovnocennejšiu spoluprácu s filozofiou a humanitnými vedami.

**Hlavným cieľom** výskumu je komplexná, kritická a metafilozofická
analýza povahy a východísk naturalizmu, analýza jeho vzťahov k
filozofii a jeho prenikania do filozofických disciplín. Súčasťou
výskumu je vyhodnotenie dôsledkov vyplývajúcich z prijatia
naturalistického prístupu pre chápanie filozofie a pre riešenie jej
konkrétnych tém. Výsledkom výskumu bude osvetlenie celkovej dynamiky
vzťahov medzi filozofiou a špeciálnymi vedami, ktoré vznikajú z
aplikácie naturalistického prístupu k filozofii a v rámci nej.

**Tematicky** sa výskum zameriava na všeobecné vymedzenie jadra
naturalizmu, presné a systematické rozlíšenie jeho hlavných typov,
a na identifikovanie a zhodnotenie prínosov a hraníc naturalizácie
širokej škály filozofických tém. Jeho neoddeliteľnou súčasťou je tiež
zohľadnenie relevantných výsledkov špeciálnovedného výskumu, ako aj
poskytnutie novej dejinnofilozofickej perspektívy na naturalizmus
pomocou analýz jeho historických zdrojov a najvýznamnejších kritík.

Vo výskume vychádzame **z predpokladov**, podľa ktorých a) naturalizmus
nepredstavuje jeden monolitický prúd, ale je diverzifikovaný podľa
zamerania a intenzity, b) z metafilozofického aspektu naráža na svoje
hranice vo výklade povahy filozofie, c) v rámci filozofických
disciplín (epistemológia, filozofia mysle, etika, sociálna filozofia a
filozofia matematiky) je úspešnosť naturalizácie špecificky limitovaná.

Na základe uvedených predpokladov formulujeme **základnú hypotézu**
projektu takto: 

> Neexistuje jedna, všeobecne definovaná podoba
> naturalizmu. Prínosy a limity naturalizácie definovaných tém (povaha
> filozofie, myseľ, ľudská prirodzenosť, epistemické a morálne normy,
> logicko-matematické objekty) sú špecificky diferencované podľa
> jednotlivých tematických oblastí.

## Parciálne ciele výskumného zámeru

Naznačený výskumný zámer pozostáva z niekoľkých parciálnych cieľov,
ktoré sú dané rozličnými aktuálnymi otázkami vznikajúcimi v súvislosti
s uvažovaním o naturalizme:

1. **Systematicky preskúmať povahu naturalizmu a klasifikovať jeho podoby**
    
    Naturalizmus sémanticky netvorí jednoliaty názorový smer, ale ide o
    pluralitu koncepcií a stratégií. Preto je potrebné vytvoriť typológiu
    rozličných chápaní a používania výrazu „naturalizmus“.

2. **Rozpracovať pojmový aparát, ktorým sa vysvetlia spôsoby, akými naturalistický prístup redefinuje povahu filozofie**

    Z metafilozofického hľadiska je naturalizmus výzvou pre
    znovupremyslenie povahy a relevantnosti filozofie a humanitných
    vied. Ak sa prírodné vedy a ich metodológia chápu ako ideál pre
    filozofiu, tak filozofia môže stratiť svoj tradičný status, alebo byť
    nahradená vedeckým skúmaním.

3. **Kriticky preskúmať a vyhodnotiť prínosy a riziká naturalistického prístupu v rámci konkrétnych filozofických disciplín**

    V oblasti **metaetiky** sa pod naturalizmom chápe názor, že morálne
    fakty sú identické s naturálnymi. Tento názor narúša tradičnú
    dichotómiu faktov a hodnôt a môže viesť k znovupremysleniu
    pojmu ľudskej prirodzenosti ako základu mravných noriem.

    Vo **filozofii mysle** sa na základe podnetov z biológie,
    lingvistiky, vedy o umelej inteligencii a kognitívnych vied
    naturalisticky nanovo interpretujú fenomény ako vedomie,
    sebauvedomenie či intencionalita.

    Bohaté zastúpenie majú naturalistické prístupy v **epistemológii**,
    kde presadzujú taký výskumný program, ktorý zohľadňuje výsledky
    empirického skúmania kognitívnych procesov, prípadne odporúča
    nahradiť ním tradičnú filozofickú epistemológiu.
	
    V rámci **sociálnej filozofie** vedie naturalistický pohľad
    k otvoreniu vzťahu medzi biológiou človeka a jeho sociálnym
    životom, o ktorých viac nemožno uvažovať separátne.
	
    Súčasťou výskumu je aj otázka relevantnosti naturalistického
    výkladu **logického a matematického** poznania a možnosti
    naturalizácie abstraktných objektov.

4. **Interpretovať výsledky empirických vied, o ktoré sa opierajú pokusy o naturalizáciu tradičných filozofických tém.**

5. **Klasifikáciu súčasných naturalistických smerov podložiť analýzou jeho historických zdrojov a kritík.**

## Časový harmonogram výskumu
   
Práce na projektovom výskume sú rozvrhnuté do troch časových etáp
riešenia:

**1. júl 2019 – 31. október 2020:** Obsahom prvej, prípravnej etapy je
analytická práca s cieľom vysvetliť povahu naturalizmu, naturalizácie
filozofie a jej konkrétnych tém. Výsledky dosiahnuté v tejto etape
budú prezentované na projektovej konferencii v polovici riešenia
projektu.

**1. november 2020 – 31. október 2022:** Centrálnu fázu výskumu
predstavuje druhá etapa, ktorá obsahuje realizáciu viacdimenzionálneho
a komplexného skúmania hlavnej témy, ako aj jej špecifických podôb v
definovaných predmetných oblastiach. 

**1. november 2022 – 30. jún 2023:** Tretia, záverečná etapa má za
cieľ vyhodnotiť a systematizovať parciálne výsledky z predošlých
etáp. Jadro tejto etapy tvoria organizácia záverečnej projektovej
konferencie a príprava záverečných publikácií z projektu.  





