Title: Naturalizmus ako univerzálny filozofický program
type: správa z konferencie
Date: 2023-05-12 14:00
slug: naturalizmus_univerzalny_program
summary: V dňoch 4-5. mája, 2023 sa v rámci výskumného projektu APVV-18-0178 konala medzinárodná vedecká konferencia NATURALIZMUS AKO UNIVERZÁLNY FILOZOFICKÝ PROGRAM, na ktorej výstúpili tak odborníci z našej univerzity, ako aj zahraniční hostia. Prečítajte si krátku správu z podujatia.
lang: sk
gallery: {photo}zaverecna_konferencia
image: {photo}teasers/zaverecna_konferencia.png

Medzinárodná konferencia s názvom Naturalizmus ako univerzálny filozofický
program sa konala 4. – 5. mája 2023 na pôde Filozofickej fakulty Univerzity
Komenského v rámci rovnomenného projektu APVV, na ktorom sa podieľajú členovia
Katedry filozofie a dejín filozofie. Podujatie bolo vyvrcholením a zároveň
sumarizáciou päťročnej práce na téme filozofického naturalizmu, ako vo svojom
úvodnom príhovore pripomenul vedúci projektu Michal Chabada. Charakter
záverečnej konferencie sa odrážal aj v jednotlivých prednáškach členov
riešiteľského tímu a v následných diskusiách, v ktorých sa odkazovalo
a nadväzovalo na výsledky predchádzajúcej práce.

<img class="" style="width:95%!important; margin-left:auto; margin-right:auto; display: block" src="{static}/photos/zaverecna_konferencia/conference_12.jpg">

Hlavnými rečníkmi konferencie boli pozvaní hostia z viacerých zahraničných
univerzít: Philip Kitcher z Kolumbijskej univerzity v USA (prostredníctvom
online pripojenia), Martin Hähnel z Univerzity Brémy a Winfried Löffler
z Univerzity Innsbruck. Najväčšia pozornosť a zaslúžene tiež najrozsiahlejšia
diskusia bola venovaná prednáške Philipa Kitchera. Ústrednou témou jeho
príspevku bol problém pokroku v morálke a etike, ktorý riešil na pozadí svojej
pragmatisticky orientovanej naturalistickej filozofie. P. Kitcher presvedčivo
obhajoval a vysvetľoval možnosť pokroku nielen v sfére vedy, ale aj v morálnej
oblasti, a to na základe rozlíšenia dvoch typov pokroku: teleologického
a pragmatického, pričom ten druhý znamená nie približovanie sa k vopred jasne
stanovenému vzdialenému cieľu, ale skôr prekonávanie problémov spojených
s aktuálnou situáciou. V následnej diskusii P. Kitcher veľmi ochotne a podrobne
odpovedal na viaceré doplňujúce otázky, vrátane zaujímavého objasnenia prepojení
medzi jeho skoršou prácou na poli filozofie matematiky a biologických vied
a jeho súčasným príklonom k témam z morálnej a sociálnej filozofie.


Martin Hähnel vo svojej prednáške priniesol problémy takisto z praktickej
filozofie, no tentokrát z pozície aristotelovského naturalizmu, ktorý obhajuje
možnosť odvodiť niektoré normatívne výpovede z výpovedí o príslušných formách
života, čo v konečnom dôsledku vedie k (pre mnohých kontroverznému) odvolávaniu
sa na ľudskú prirodzenosť. M. Hähnel obhajoval tézu, že veda sama nie je schopná
zodpovedať otázku ľudskej prirodzenosti, takže filozofii stále zostáva úloha
nájsť (alebo aspoň hľadať) jednotu rozumu a prírody, a to bez toho, že by sme sa
opäť vrátili ku kantovskému etickému formalizmu alebo k utilitarizmu.

<img class="right" src="{static}/photos/zaverecna_konferencia/conference_11.jpg">

Winfriedovi Löfflerovi sa podarilo zaujať svojím vystúpením, v ktorom kriticky
reagoval na pozíciu (ontologického) naturalizmu tým, že sa usiloval dokázať, že
naturalista stojí pred dilemou, že bude zastávať buď pozíciu, ktorá je
preukázateľne nepravdivá alebo filozoficky nezaujímavá. Existencia pravdivých
presvedčení, ktoré nie sú redukovateľné na vedecké, podľa Löfflera dokazuje, že
reduktívny naturalizmus je nepravdivý, zatiaľ čo naturalizmus formulovaný
liberálnejším spôsobom má tendenciu stať sa triviálnou pozíciou, a teda stráca
svoju zaujímavosť.

Konferenciu svojimi vystúpeniami výrazne obohatili traja českí filozofi: Petr
Dvořák (Ostravská univerzita), Petra Chudárková (Univerzita Hradec Králové)
a Filip Tvrdý (Univerzita Komenského). P. Dvořák vo svojej prednáške predstavil
naturalistické riešenie problému individuácie z perspektívy ontického
štrukturálneho realizmu Jamesa Ladymana. Petra Chudárková vo svojom vystúpení
zdôrazňovala potrebu prepojenia etiky ako filozofickej disciplíny s empirickým
vedeckým výskumom vo forme naturalizovanej etiky a z tohto uhla pohľadu sa
venovala aj problému morálneho pokroku. F. Tvrdý sa zaoberal mimoriadne
aktuálnym problémom „popierania vedy“ a predložil klasifikáciu typov
epistemických deficitov na individuálnej aj spoločenskej úrovni, ktoré
k takémuto popieračstvu vedú.

<img class="left" src="{static}/photos/zaverecna_konferencia/conference_8.jpg">

Príspevky ostatných účastníkov konferencie možno zhruba rozdeliť do štyroch
tematických okruhov: 1. vzťah medzi prírodou a ľudstvom, resp. prírodou
a spoločnosťou, 2. naturalizmus v (meta)etike a spoločenské a morálne
konzekvencie prijatia naturalistického obrazu sveta, 3. rôzne aspekty
a pretrvávajúce vplyvy Quinovej koncepcie naturalizovanej epistemológie, 4.
reduktívny a nereduktívny naturalizmus a jeho aplikácia pri skúmaní vedomia.

Ivan Buraj predstavil Latourovu koncepciu „hybridizmu“ ako návrh riešenia
problému vzťahu medzi prírodou a spoločnosťou a obhajoval ju proti jej kritikom.
Richard Sťahel cez pojem antropocénu poukázal na nevyhnutné dôsledky a zmeny,
ktoré nastanú v blízkej budúcnosti v základných princípov politickej filozofie.

Adam Greif sa vo svojej prednáške pokúsil o vysvetlenie morálky ako zdieľanej
identity využívajúc predpoklad existencie rozšíreného Ja, ktoré je v princípe
schopné identifikovať sa s akoukoľvek osobou či vecou. Michal Chabada vyložil
koncepciu prirodzeného zákona Dunsa Scota a ukázal jej zaujímavosť v kontexte
súčasnej metaetiky. Príspevok Eriky Lalíkovej bol venovaný významnému
predstaviteľovi z dejín slovenskej filozofie, Svätoplukovi Štúrovi, a jeho
kritike morálnych a spoločenských dôsledkov naturalistickej filozofie.  Mariana
Szapuová identifikovala quinovské prvky v súčasnej feministickej epistemológii,
zatiaľ čo Martin Nuhlíček skúmal quinovskú naturalizovanú epistemológiu vo
vzťahu k napätiu medzi jej deskriptívnymi a normatívnymi aspektmi.

<img class="right" src="{static}/photos/zaverecna_konferencia/conference_6.jpg">

Emil Višňovský ponúkol vo svojom vystúpení historický prehľad rôznych podôb
naturalizmu v americkej filozofii od druhej polovice 19. storočia až po
súčasnosť a zároveň obhajoval verziu neredukcionistického naturalizmu. Róbert
Maco predstavil jeden možný naturalistický pohľad na vzťah medzi „prirodzeným
svetom“ a vedeckým (fyzikálnym) obrazom sveta. Katarína Sklutová skúmala
možnosti vysvetlenia fenomenálneho vedomia z pozície Frankishovho iluzionizmu
ako jedného z naturalistických prístupov vo filozofii mysle.

Na záver už len dva stručné postrehy: V priebehu konferencie sa ukázali viaceré
vopred nezamýšľané obsahové a tematické prieniky medzi niektorými príspevkami
a bolo podnetné sledovať, ako rôzni rečníci pristupovali k spracovaniu rovnakej
témy (napr. téma morálneho pokroku, vzťahu medzi vedeckým obrazom sveta a common
sense) z viac či menej odlišných východísk. A po druhé, potvrdilo sa, že pre
živosť konferenčných debát je neoceniteľné, keď sú prítomní zástancovia aj
diametrálne odlišných filozofických postojov – v tomto prípade išlo o rôzne typy
naturalizmu a tiež o kontrast medzi rezolútnymi kritikmi naturalizmu a rovnako
odhodlanými podporovateľmi tohto „univerzálneho filozofického programu“.

<div class="mb-4" style="text-align:right">
<em>Róbert Maco</em>
</div>


