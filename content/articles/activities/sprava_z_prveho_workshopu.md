Title: Správa z prvého workshopu
Date: 2019-12-02 17:15
slug: prvy_workshop_sprava
summary: V stredu 6. novembra 2019 sa na pôde Filozofickej fakulty UK uskutočnil prvý z plánovanej série workshopov venovaných rozličným aspektom a otázkam naturalizmu ako univerzálneho filozofického programu. Témou workshopu bola ľudská prirodzenosť v perspektíve aristotelovskej a neoaristotelovskej filozofie. Prinášame krátku správu z tohto podujatia.
lang: sk
gallery: prvy_workshop

V stredu 6. novembra 2019 sa na pôde Filozofickej fakulty UK uskutočnil prvý z
plánovanej série workshopov venovaných rozličným aspektom a otázkam naturalizmu
ako univerzálneho filozofického programu. Témou workshopu bola ľudská
prirodzenosť v perspektíve aristotelovskej a neoaristotelovskej filozofie.
Pozvanie na workshop prijali hostia Doc. Mgr. Petr Dvořák, PhD., ktorý pôsobí na
Akadémii vied Českej republiky a Univerzite Palackého v Olomouci a Doc. Mgr.
Marian Kuna, MA, MPhil, PhD. z Katolíckej univerzity v Ružomberku. Domáci
riešiteľský kolektív zastupoval vedúci projektu Prof. Mgr. Michal Chabada, PhD.

Petr Dvořák vo svojej prezentácii tematizoval problém prirodzených druhov a
esencializmu. Priblížil koncepciu ľudskej prirodzenosti ako súboru dispozícií a
funkcií nevyhnutných pre dobrý ľudský život, ktorej autorkou je M. Nussbaumová,
ako aj súvisiacu teóriu racionálneho konania Ch. Korsgaardovej.

Michal Chabada sa v prezentácii venoval koncipovaniu ľudskej prirodzenosti z
východísk aristotelovského etického naturalizmu podľa filozofky Ph. Footovej.
Špecificky poukázal na problém racionálnej vôle v kontexte ľudských potrieb a
života, prirodzených noriem a ich aplikácie na ľudské cnosti.

Marian Kuna predstavil aristotelovský prístup k otázke ľudskej prirodzenosti v
diele A. MacIntyra. Priblížil MacIntyrove myšlienkové posuny k sociologicky
ladenému aristotelizmu a následne k tomisticky motivovanému chápaniu ľudskej
prirodzenosti.

V následnej diskusii prítomní ocenili najmä fakt, že sa opätovne otvára
systematické skúmanie a reflexia Aristotelovej (resp. aristotelovskej)
filozofie. Jej potenciál bol podčiarknutý viacerými poznámkami, týkajúcimi sa
možnej kombinovateľnosti tejto filozofie so súčasnými biologizujúcimi či
evolučnými pohľadmi na človeka.

