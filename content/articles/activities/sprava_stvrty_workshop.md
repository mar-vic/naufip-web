Title: Naturalizmus vo filozofii mysle a vedomia
Date: 2021-12-10
slug: stvrty_workshop_sprava
summary: Náš štvrtý workshop sa konal 3. 12. 2021, opäť vo forme online konferencie. Témou workshopu bol naturalizmus vo filozofii mysle a vedomia. Prinášame krátku správu z podujatia.
lang: sk

V rámci výskumného projektu APVV-18-0178, ktorého nositeľom a riešiteľom je
Katedra filozofie a dejín filozofie sa 3. 12. 2021 konal ďalší pracovný workshop
na tému “Naturalizmus vo filozofii mysle a vedomia”. Online stretnutie otvoril a
moderoval prof. Emil Višňovský, ktorý vo svojom úvodnom slove priblížil
problematiku v tejto oblasti filozofie, ktorá tradične bola pod vplyvom
karteziánskeho dualizmu a takisto jedným zo zdrojov anti-naturalizmu. V
súčasnosti sa však rozvíjajú nové teórie, napr. “Neuro-pragmatizmus”, ktoré
významne prispievajú k “naturalizácii” mysle a vedomia. Takouto teóriou je aj
“iluzionizmus”, ktorý vo svojom príspevku predstavila  Mgr. Katarína Sklutová z
Katedry filozofie a dejín filozofie.


<img src="{static}/images/fourth_workshop_1.png" style="width:760px">

Iluzionizmus, ako jednu z teoretických pozícií v súčasnej filozofii vedomia,
sformuloval Keith Frankish vo svojom článku Illusionism as a Theory of
Consciousness (2016). Táto pozícia však nie je nová, a medzi jej dlhodobých
zástancov patrí napríklad Daniel Dennett. Iluzionisti vychádzajú z predpokladu,
že „fenomenálny charakter“ (fenomenálne vlastnosti, kvália) vedomej skúsenosti
je ilúziou, ktorá vznikla ako artefakt obmedzení introspekcie. Iluzionizmus tak
nahrádza „ťažký problém vedomia“ tzv. „problémom ilúzie“ – problém vysvetlenia
toho, prečo sa zdá, že skúsenosti majú fenomenálne vlastnosti. Vzhľadom na to,
že iluzionizmus odmieta fenomenalitu vedomia, väčšina filozofov mysle označila
túto pozíciu za radikálnu a eliminatívnu. Ich kritika voči iluzionizmu však do
veľkej miery vyplýva z toho, že považujú fenomenálny charakter za hlavné
explanandum vedomia – vedomí sme, ak je tu niečo také, „aké je to“ pre niekoho
niečo zakúšať z jeho subjektívnej perspektívy. Iluzionisti síce odmietajú takéto
chápanie vedomia, to však neznamená, že odmietajú vedomie per se. Práve naopak,
iluzionizmus je naturalistickou pozíciou, ktorá považuje vedomie za prírodný
fenomén, ktorý môžeme vysvetliť na základe prebiehajúceho výskumu v kognitívnych
vedách a neurovedách. A ak z toho vyplýva, že budeme musieť odmietnuť tie
vlastnosti (fenomenálny charakter, kvália) vedomia, ktoré sa takémuto výskumu
vyhýbajú, tak to vo svetle našej naturalistickej teórie urobíme. Ako iluzionisti
tvrdia: vedomie nemusí byť tým, čím sa zdá byť.

<img src="{static}/images/fourth_workshop_5.png" style="width:760px">

Obidva príspevky vyvolali živú diskusiu a polemiku, v ktorej centre boli otázky
ľudskej subjektivity, introspekcie a tzv. Problém kválií. Workshop poskytol
viacero podnetov na ďalšiu prácu v rámci projektu a preukázal jeho aktuálne
napojenie na hlavné trendy súčasnej svetovej filozofie v tejto oblasti. Obrazový
záznam z workshopu bude publikovaný na stránke Katedry filozofie a dejín
filozofie.

Záznam workshopu si môžete pozrieť tu:
<iframe width="760" height="415" src="https://www.youtube.com/embed/n3ACu6uIV6o" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

*Autorom textu je prof. Emil Višňovský a pôvodne bol publikovaný na [stránkch Univerzity Komenského](https://cdv.uniba.sk/detail-aktuality/back_to_page/mediacia-vyuzitie-komunikacie-s-prvkami-mediacnych-zrucnosti-v-skolskej-praxi-riesenia-ko/article/naturalizmus-vo-filozofii-mysle-a-vedomia/).*
