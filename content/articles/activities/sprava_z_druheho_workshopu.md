Title: Správa z druhého workshopu
Date: 2020-09-23 14:00
slug: druhy_workshop_sprava
summary: Vo štvrtok 17. septembra 2020 sa v zasadačke Vedeckej rady Filozofickej fakulty UK konal druhý workshop projektu NAUFIP. Bol venovaný otázkam naturalizmu v epistemológii a etike, resp. naturalistickým pozíciám na ich priesečníku. Prinášame krátku správu z tohto podujatia.
lang: sk
gallery: druhy_workshop

Vo štvrtok 17. septembra 2020 sa v zasadačke Vedeckej rady Filozofickej fakulty
UK konal druhý workshop v rámci projektu NAUFIP. Workshop bol venovaný otázkam
naturalizmu v epistemológii a etike, resp. naturalistickým pozíciám na ich
priesečníku. Na workshope vystúpili dvaja zahraniční hostia z Filozofickej
fakulty Univerzity Palackého v Olomouci, Mgr. Filip Tvrdý, Ph.D. a Mgr. Petra
Chudárková. Domáce riešiteľské pracovisko zastupoval Mgr. Martin Nuhlíček, PhD.

Martin Nuhlíček vo svojej úvodnej prezentácii "Verzie naturalizmu v
epistemológii" charakterizoval naturalistické pozície v súčasnej epistemológii
pomocou ich kontrastu s tradičnými, ne-naturalistickými prístupmi. Následne
rozlíšil radikálny, eliminatívny naturalizmus a jeho umiernenejšiu, kooperatívnu
verziu.

Filip Tvrdý sa v prezentácii s názvom „Naturalizovaná epistemologie neřestí“
zameral na epistemológiu cností a najmä na jej komplement, epistemológiu
nerestí. Za dve hlavné epistemické neresti označil kognitívnu lenivosť, teda
neschopnosť alebo neochotu utvárať si zdôvodnené presvedčenia, a metakognitívnu
nekompetentnosť, ktorá zodpovedá neschopnosti resp. neochote rozpoznať vlastné
omyly. Takto artikulované neresti je podľa neho možné podrobiť naturalizácii za
pomoci rozličných výskumov v oblasti psychológie a kognitívnych vied.

Petra Chudárková uzavrela program workshopu prezentáciou „Naturalismus v morální
epistemologii“. Najskôr preskúmala možnosti, akými na otázku morálneho
zdôvodnenia a morálneho poznania odpovedajú intuicionizmus a kohrentizmus, ktoré
však podrobila kritickým námietkam. Ako plauzibilnú alternatívu predstavila
naturalistický prístup k etike, ktorý etické skúmania užšie zväzuje s empirickou
evidenciou a vedeckou metodológiou.

Všetky tri príspevky poukázali na možnosti, akými by sa dali efektívne
naturalizovať vybrané aspekty epistemológie resp. etiky. Ako však zaznelo aj
v diskusii, otvorenou zostáva najmä otázka uskutočniteľnosti –
a akceptovateľosti – úplného nahradenia filozofickej epistemológie a etiky ich
naturalizovanými náprotivkami.  
